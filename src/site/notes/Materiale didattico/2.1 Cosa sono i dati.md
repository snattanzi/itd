---
{"dg-publish":true,"permalink":"/materiale-didattico/2-1-cosa-sono-i-dati/"}
---


I dati possono essere descritti come descrizioni elementari codificate di informazioni correlate alle caratteristiche di una sorgente (dove per sorgente si possono intendere fenomeni atmosferici, macchinari industriali, opere artistiche, edifici, sentimenti, idee, rumori… in sostanza qualsiasi elemento si voglia descrivere, sia esistente che ipotizzato).

I dati, potenzialmente, sono ovunque, sono infiniti. Qualsiasi informazione del mondo reale, fisico, può essere tradotta in un dato digitale. Si propongono nell’esempio di approfondimento seguente chiarimenti su come sia possibile ricavare una traduzione digitale di alcune espressioni artistiche, per aiutare a meglio comprendere l’assunto precedente per il quale qualsiasi informazione possa essere digitalizzata.

Immaginiamo come potenziali fonti da cui ricavare informazioni una poesia, un quadro, una canzone e un film. Alcune quindi tra le principali forme di espressione artistica (e quindi, idealmente, meno riferibili ad un contesto digitale). “M’illumino d’immenso” di Ungaretti è un’opera da cui si possono ricavare informazioni legate all’espressione formale della composizione. Le parole che compongono il testo sono traducibili in codice utile al computer tramite tabelle di conversione. Ad ogni carattere utile alla scrittura corrisponde una rappresentazione digitale che in ultima sintesi è rappresentata su un sistema informatico come una successione finita di bit (0,1). Una delle più diffuse tabelle di codifica è la “Tabella ASCII”.

La poesia di Ungaretti trova quindi una possibile rappresentazione digitale attraverso una successione di bit, decisamente meno espressiva, ma funzionale alla sua traduzione e utilizzo nel mondo virtuale:

01001101 00100111 01101001 01101100 01101100 01110101 01101101 01101001 01101110 01101111 00100000 01100100 00100111 01101001 01101101 01101101 01100101 01101110 01110011 01101111 00001010

Analogamente si può pensare di operare per un quadro. Per tradurre in formato digitale le informazioni legate ad un’immagine si suddivide il dipinto in piccoli elementi quadrati, denominati “pixel”. Quanto più piccoli saranno i pixel quanto più sarà fedele la rappresentazione digitale.L’unità di misura è quella dei dpi, pixel per pollice (1 pollice=2,54cm). Ognuno di essi avrà delle caratteristiche che verranno tradotte, secondo opportune tabelle di conversione (analogamente alle tabelle ASCII per il testo), in informazioni prodotte dalla composizione di bit. Nella codifica RGB andremo quindi a definire, ogni singolo pixel, i byte (formati da 8 bit) che descrivono l’apporto di colore dovuto al rosso, al verde, e al blu, ricavando, dalla somma delle informazioni di ogni singolo pixel, la rappresentazione digitale del quadro reale.

Per digitalizzare una canzone invece dovremmo svolgere delle operazioni per le quali il suono (definito dall’onda sonora) viene, al pari dell’immagine, scomposto in piccole porzioni di esso secondo una determinata “frequenza di campionamento”. Su di esse si svolgeranno quindi operazioni legate alla traduzione in codice binario delle caratteristiche rilevanti: ampiezza, frequenza e tono.



Come diretta conseguenza dei ragionamenti espressi in precedenza, si può facilmente intuire come per la digitalizzazione di un film sarà necessario quindi operare codificandone i fotogrammi, analogamente a quanto visto per un’immagine, e l’audio, analogamente a quanto visto per una canzone.

La disponibilità e utilizzo dei dati all’interno di un’azienda è alla base della trasformazione digitale incentivata dall’Industria 4.0. L’automazione, tema dell’industria 3.0, aveva determinato un incremento di produttività delle attività determinato da funzionalità e velocità dei macchinari incrementate. L’industria 4.0 suggerisce un efficientamento paragonabile per rilevanza ma determinato dall’efficientamento dei sistemi organizzativi, decisionali e operativi derivante dall’utilizzo consapevole ed efficiente dei dati. I benefici non derivano quindi da soluzioni tecnologiche che permettano di svolgere attività più “velocemente”. La trasformazione digitale, a differenza delle tre precedenti rivoluzioni industriali, non riguarda tecnologie che hanno la finalità di efficientare i sistemi produttivi da un punto di vista operativo, pratico, fisicamente percepibile. Industria 4.0 si riferisce a concetti quali “semplicità” e “consapevolezza”.

Per sistema informativo si descriverà di seguito l’insieme di strumenti organizzati secondo logiche che, utilizzando i dati, permettono di raggiungere obiettivi legati all’efficientamento dei sistemi di gestione e/o supporto ad ambiti decisionali in genere.

Per una più approfondita presentazione della struttura, delle principali funzionalità e le principali tematiche in generale riferite ai sistemi informativi si rimanda all’attività formativa “03. Modelli di riferimento”.

Una considerazione rilevante si ricava ipotizzando una sorta di linea di demarcazione tra il mondo reale, percepito, e il mondo digitale, virtualizzato. I dati svolgono ruoli diversi nei due “mondi”. Nel mondo fisico hanno un ruolo passivo: esistono. Nel mondo informativo hanno un ruolo attivo: sono rappresentati e utilizzabili. Si ricorda a tal proposito la definizione di “digital twin”, presentata nel componente formativo precedente, con la quale si descriveno come “gemello digitale” l’insieme di caratteristiche rilevanti di un elemento reale/fisico che sono riproposte in ambito informativo.

**prosegui a [[Materiale didattico/2.2 L’importanza dei dati\|2.2]]




